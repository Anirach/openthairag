Title: เขาค้อ (Khao Kho)
Content: เขาค้อ เป็นชื่อเรียกรวมทิวเขาน้อยใหญ่ของเทือกเขาเพชรบูรณ์ ในเขตอำเภอเขาค้อ เหตุที่เรียกกันว่า “เขาค้อ” เพราะป่าบริเวณนี้เดิมมีต้นค้อซึ่งเป็นไม้ตระกูลปาล์มขึ้นอยู่มาก ภูมิอากาศบนเขาค้อเย็นสบายตลอดปีแม้ในฤดูร้อน และค่อนข้างเย็นจัดในฤดูหนาว รวมทั้งมีทัศนียภาพสวยงาม จึงเป็นแหล่งท่องเที่ยวที่ได้รับความนิยมมากที่สุดแห่งหนึ่งของเพชรบูรณ์
เขาค้อประกอบด้วยภูเขาสลับซับซ้อนมากมาย ยอดเขาค้อมีความสูงประมาณ 1,175 เมตร เหนือระดับทะเล  เขาย่าสูง 1,290เมตรและเขาใหญ่ สูง 865 เมตร นอกจากนั้นยังมีเขาตะเคียนโง๊ะ เขาหินตั้งบาตร เขาห้วยทรายและเขาอุ้มแพ ลักษณะป่าไม้ในแถบนี้เป็นป่าเต็งรังหรือป่าไม้สลัดใบ ป่าสน และป่าดิบ ที่น่าสนใจก็คือ พันธุ์ไม้ตระกูลปาล์ม ลักษณะคล้ายต้นตาล แต่ออกผลเป็นทะลายคล้ายหมาก แม้ปัจจุบันป่าจะถูกถางไปมากก็ตาม แต่ก็ยังมีให้เห็นอยู่บ้าง
จุดท่องเที่ยวที่น่าสนใจบริเวณเขาค้อมีหลายแห่งโดยเฉพาะที่เกี่ยวกับประวัติศาสตร์การสู้รบกับคอมมิวนิสต์ 
อนุสาวรีย์จีนฮ่อ เป็นอนุสาวรีย์ทหารอาสาจากหน่วยรบกองพลที่ 93 ซึ่งมาช่วยรบในพื้นที่เขาค้อ และเสียชีวิตในการสู้รบ ตั้งอยู่บนเขาค้อ อยู่เลยกิโลเมตรที่ 23 ของทางหลวงหมายเลข 2196 ไปเล็กน้อย
ฐานอิทธิ (พิพิธภัณฑ์อาวุธ) ตั้งอยู่บนเขาค้อ บนทางหลวงหมายเลข 2196เลยหลักกิโลเมตรที่ 28 ไปเล็กน้อย เลี้ยวขวาเข้าทางหลวงหมายเลข 2323 ไปประมาณ 3 กิโลเมตร เป็นจุดหนึ่งที่เห็นทิวทัศน์สวยงามและเคยเป็นฐานสำคัญทางยุทธศาสตร์ในอดีต ปัจจุบันเป็นพิพิธภัณฑ์อาวุธ จัดแสดงปืนใหญ่ ซากรถถังและอาวุธที่ใช้สู้รบกันบนเขาค้อ  มีห้องบรรยายสรุปแก่ผู้เข้าชมเป็นหมู่คณะ เปิดให้เข้าชมทุกวัน ค่าเข้าชม 10 บาท
อนุสรณ์สถานผู้เสียสละเขาค้อ อยู่บนยอดเขาสูงสุดของเขาค้อ  อยู่เลยฐานอิทธิ ไปอีก 1 กิโลเมตร สร้างขึ้นเพื่อเทิดทูนวีรกรรมของพลเรือน ตำรวจ ทหาร ผู้พลีชีพในการสู้รบเพื่อปกป้องพื้นที่ในเขตรอยต่อ 3 จังหวัด คือ พิษณุโลก เพชรบูรณ์ และเลย ตั้งแต่ พ.ศ.2511 2525 สร้างด้วยหินอ่อนเป็นรูปสามเหลี่ยมสูง 24 เมตร หมายถึง การปฏิบัติการร่วมกันระหว่างพลเรือน ตำรวจ ทหารในปี พ.ศ. 2524 ผนังภายในบันทึกประวัติอนุสรณ์สถานและรายชื่อวีรชนผู้เสียสละไว้ด้วย การเดินทาง ใช้ทางหลวงหมายเลข 2196 ไปจนถึงกิโลเมตรที่ 28 ไปเล็กน้อย มีทางแยกขวาไปตามทางหมายเลข ๒๓๒๓ ประมาณ 3 กิโลเมตร รวมระยะทางประมาณ 31 กิโลเมตร
หอสมุดนานาชาติเขาค้อ หมู่ 4 ตำบลเขาค้อ บ้านกองเนียม ตรงข้ามทางแยกขึ้นอนุสรณ์สถานผู้เสียสละเขาค้อ เป็นหอสมุดขนาดใหญ่ออกแบบเป็นรูปเพชรคว่ำ สร้างด้วยกระจกสะท้อนแสง ภายในเก็บรักษาหนังสือทั้งภาษาไทยและภาษาต่างประเทศ และในบริเวณโดยรอบยังปลูกไม้ดอกเมืองหนาวสวยงามให้นักท่องเที่ยวได้ชมและถ่ายรูปอีกด้วย การเดินทาง จากสี่แยกสะเดาพงษ์ ไปตามทางหลวงหมายเลข2196ประมาณ 2 กิโลเมตร จะเห็นทางเข้าหอสมุด ให้เลี้ยวขวาเข้าไปประมาณ 500 เมตร ค่าเข้าชม 10 บาท สอบถาม โทร. 08 9084 4512, 08 1045 2384
พระบรมธาตุเจดีย์กาญจนาภิเษก หมู่ 4 ตำบลเขาค้อ บ้านกองเนียม ตั้งอยู่บนเขาค้อ ติดกับสำนักสงฆ์วิชมัยปุญญาราม เป็นเจดีย์ที่มีสถาปัตยกรรมผสมผสานทั้งแบบสุโขทัย อยุธยา และรัตนโกสินทร์ ยอดเจดีย์บรรจุพระบรมสารีริกธาตุที่อัญเชิญมาจากประเทศศรีลังกา เจดีย์แห่งนี้ชาวเพชรบูรณ์สร้างขึ้นเพื่อถวายเป็นพระราชกุศลแด่พระบาทสมเด็จพระเจ้าอยู่หัว ในวโรกาสทรงครองราชย์ 50 ปี เมื่อพ.ศ.2539ในวันสำคัญทางศาสนา เช่น วันมาฆบูชา จะมีประชาชนเดินทางมาประกอบพิธีทางศาสนา พิธีเวียนเทียนเป็นประจำ การเดินทาง ใช้ทางหลวงหมายเลข 2196 7 จากแยกรื่นฤดี อยู่ห่างจากที่ว่าการอำเภอเขาค้อไปทางทิศเหนือประมาณ 2 กิโลเมตร จะเห็นพระบรมธาตุเจดีย์กาญจนาภิเษก อยู่ติดถนนด้านขวามือ
น้ำตกศรีดิษฐ์ เป็นน้ำตกหินชั้นเดียวขนาดใหญ่ มีน้ำไหลตลอดทั้งปี เคยเป็นที่อยู่ของ ผกค. มาก่อน สิ่งที่น่าสนใจคือ ครกตำข้าวพลังงานน้ำตกที่ ผกค.สร้างไว้

Nearby Location: ใช้ทางหลวงหมายเลข 21 ตรงตลอด ผ่าน อำเภอศรีเทพ วิเชียรบุรี บึงสามพัน หนองไผ่ เมืองเพชรบูรณ์ แล้วเลี้ยวซ้ายที่บ้านนางั่วเข้าเขาค้อ
Address:  
Region: ภาคเหนือ
Alley: 
Road: 
Subdistrict: 
District: เขาค้อ
Province: เพชรบูรณ์
Category: แหล่งท่องเที่ยวทางธรรมชาติ
Sub Type: ภูเขา/ธรณีสัณฐานเฉพาะ
Facilities Contact: 
Telephone: 09 7994 8542 , 0 5675 0240 , 0 5672 8044 
Email: 
Website: www.khaoko.com
Facebook: 
Instagram: 
Line: 
TikTok: 
YouTube: 
Start-End: ทุกวัน 24 ชั่วโมง (เข้าเยี่ยมชมอุทยานหรือพักแบบกางเต้นท์ จองผ่านแอพ QQ ล่วงหน้าไม่เกิน 15 วันทุกท่าน *จองบ้านพักล่วงหน้าอย่างน้อย 15 วัน ผ่าน Websiteอุทยาน)
Activity: 
Suitable Duration: 
Fee (TH): 40.0
Fee (TH Kid): 20.0
Fee (EN): 500.0
Fee (EN Kid): 300.0
Remark: 
Location: 16.6235387, 101.0202729
UUID: 16e7a58b-48c6-41d3-8ac1-3930d2866349
Created Date: 2024-09-23
Updated Date: 2024-09-23
URL: 
Published Date: 