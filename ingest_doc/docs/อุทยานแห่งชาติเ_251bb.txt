Title: อุทยานแห่งชาติเขาชะเมา เขาวง (Khao Chamoa   Khoa Wong National Park)
Content: อุทยานแห่งชาติเขาชะเมา เขาวง อยู่ห่างจากตัวเมืองระยอง ๗๑ กิโลเมตร ที่ทำการอุทยานฯ อยู่ในเขตตำบลทุ่งควายกิน มีพื้นที่ครอบคลุมอำเภอเขาชะเมา อำเภอแกลง จังหวัดระยอง และอำเภอแก่งหางแมว จังหวัดจันทบุรี สภาพป่าอุดมสมบูรณ์ มีเนื้อที่ ๕๒,๓๐๐ ไร่ เป็นต้นกำเนิดของแม่น้ำประแสร์ มีพันธุ์ไม้ต่าง ๆ อาทิ ไม้ชิงชัน ไม้ประดู่ ไม้มะค่า ไม้ตะเคียนยาง ไม้มะค่าโมง ไม้กฤษณา และกล้วยไม้ป่า และไม้ประดับจำพวกว่านต่าง ๆ หวาย ไผ่ป่า และเฟิร์นชนิดต่าง ๆ ขึ้นอยู่ทั่วไป อุทยานฯ มีเส้นทางเดินศึกษาธรรมชาติ ๒ เส้นทาง ตลอดเส้นทางจะได้พบพันธุ์ไม้ต่าง ๆ พืชสมุนไพร โป่งสัตว์ ที่อยู่อาศัยของสัตว์ป่า มีจุดชมวิว ระยะทางเส้นทางที่ ๑ จะมีความยาว ๒ กิโลเมตรใช้เวลาเดินประมาณ ๑ ชั่วโมง และเส้นทางที่ ๒ ระยะทาง ๓ กิโลเมตร ใช้เวลาเดินประมาณ ๑ ชั่วโมงครึ่ง โดยนักท่องเที่ยวจะต้องลงทะเบียนก่อนเดินศึกษาเส้นทาง ได้ที่ศูนย์บริการนักท่องเที่ยว สถานที่น่าสนใจในเขตอุทยานฯ ได้แก่ น้ำตกเขาชะเมา (น้ำตกคลองน้ำใส) ตั้งอยู่ใกล้กับที่ทำการอุทยานฯ แยกจากถนนสุขุมวิทบริเวณกิโลเมตรที่ ๒๗๔ เข้าไปประมาณ ๑๖ กิโลเมตร ลักษณะน้ำตกเป็นธารน้ำใสรองรับน้ำตกขนาดใหญ่ยาวประมาณ ๓ กิโลเมตร ประกอบด้วยชั้นน้ำตกที่สวยงาม ๘ ชั้น ได้แก่ วังหนึ่ง วังมัจฉา วังมรกต เป็นวังน้ำลึกใสสีเขียวเข้ม วังไทรงาม ผากล้วยไม้ ช่องแคบ น้ำตกหกสาย และผาสูง โดยเฉพาะในชั้นวังมัจฉามีปลาพลวงซึ่งเป็นปลาน้ำจืดขนาดใหญ่อาศัยอยู่ชุกชุม นอกจากนี้อุทยานฯ ได้จัด เส้นทางศึกษาธรรมชาติ ไว้ ๒ เส้นทางให้เลือกเดิน เส้นทางแรก ระยะทางประมาณ ๒ กิโลเมตร เส้นทางผ่านจุดชมวิวผามะค่าและผาตาแต้ม เส้นทางที่ ๒ ระยะทางประมาณ ๓ กิโลเมตร ผ่านชั้นน้ำตกวังหนึ่งและวังมัจฉา จุดเด่นของเส้นทางนี้ คือ ต้นยางกล่องยักษ์ ซึ่งเป็นต้นยางที่ใหญ่ที่สุดของจังหวัดระยอง มีขนาดหลายคนโอบ อายุนับร้อยปี ผาสวรรค์ ตั้งตระหง่านอยู่เหนือน้ำตกเขาชะเมา จากที่ทำการอุทยานฯไปประมาณ ๑,๕๐๐ เมตร เป็นจุดชมทิวทัศน์ได้กว้างไกล ระหว่างเดินทางสามารถพบเห็นธรรมชาติที่สวยงาม และพันธุ์ไม้นานาชนิด เหมาะแก่การศึกษาค้นคว้าทางธรรมชาติ ต้องติดต่อเจ้าหน้าที่นำทาง ในวันที่อากาศแจ่มใสไร้เมฆหมอกและละอองฝน สามารถมองเห็นทิวทัศน์ของอุทยานแห่งชาติเขาแหลมหญ้า หมู่เกาะเสม็ดได้อย่างชัดเจน น้ำตกคลองปลาก้าง อยู่ห่างจากที่ทำการประมาณ ๓ กิโลเมตร น้ำตกคลองปลาก้างมี ๗ ชั้น คือ วังช้างผ่าน ลานผีเสื้อ แอ่งเครือสะบ้า ลานประตูผา (เป็นชั้นที่สวยงามที่สุด มองเห็นสายน้ำไหลผ่านระหว่างก้อนหินขนาดใหญ่ ๒ ก้อน คล้ายผ่านออกมาจากช่องประตู) ธารเกาะกลาง วังกระชาย และธารสายหมอกยังเป็นชั้นที่สวยที่สุดอีกด้วย ระยะทางโดยรวม ๑,๓๑๐ เมตร ตลอดทางขึ้นน้ำตกจะเป็นป่าธรรมชาติ มีพันธุ์ไม้จำพวกเฟิร์น ว่าน และกล้วยไม้ป่าขึ้นอยู่ทั่วไป และที่น้ำตกแห่งนี้มีค่ายพักแรม น้ำตกคลองหินเพลิง ตั้งอยู่ทางด้านจังหวัดจันทบุรี ห่างจากที่ทำการอุทยานฯ ประมาณ ๑๐ กิโลเมตร เป็นน้ำตกขนาดเล็ก มีน้ำไหลตลอดปี สภาพป่ายังสมบูรณ์ ตลอดสองข้างทางของน้ำตกมีดงว่าน และดอกไม้ที่แปลกตา มีสัตว์ป่าที่อาจพบเห็นได้ ถ้ำเขาวง เขาวงอยู่ห่างจากตลาดนายายอาม อำเภอแก่งหางแมว จังหวัดจันทบุรี เพียง ๑๘ กิโลเมตร เขาวงมีพื้นที่ ๔.๔๐ ตารางกิโลเมตร เป็นภูเขาหินปูนหลายยอดล้อมรอบเป็นวง มีหน้าผาและชะโงกผาที่สวยงาม ประกอบด้วยถ้ำประมาณ ๘๐ ถ้ำ แต่ละถ้ำมีความสวยงามแตกต่างกัน นอกจากนี้บริเวณพื้นที่รอบ ๆ เขาวงเป็นแหล่งอาศัยของเลียงผาเป็นจำนวนมาก ปัจจุบันเปิดให้ชม ๑๖ ถ้ำ แบ่งเป็น ๓ โซน แต่ละโซนมีความยากง่ายในการเที่ยวชมต่างกัน โซนที่เที่ยวง่ายที่สุด คือ โซนที่ ๑ ตั้งอยู่ใกล้กับหน่วยพิทักษ์อุทยานแห่งชาติที่ ชม.๕ (เขาวง) ใช้เวลาเดิน ๑ ชั่วโมง ทางเดินไม่ลำบากมาก แต่บางถ้ำต้องคลานหรือมุดเข้าไป มีถ้ำที่น่าสนใจ เช่น ถ้ำละคร มีค้างคาวอาศัยอยู่จำนวนมาก ถ้ำสิงโตใหญ่ มีหินย้อยสวยงาม ถ้ำสามมิตร ผนังถ้ำมีรอยริ้วคล้ายคลื่นทะเล สำหรับโซนที่ ๒ และ ๓ ต้องเดินป่าปีนเขาสมบุกสมบัน โซนที่ ๒ ใช้เวลาเดิน ๒ชั่วโมง มีถ้ำที่น่าสนใจ เช่น ถ้ำเพชร ถ้ำช้าง โซนที่ ๓ อยู่ไกลที่สุด ใช้เวลาเดิน ๓ ชั่วโมง จึงมีสภาพที่สมบูรณ์ที่สุด มีถ้ำที่น่าสนใจ เช่น ถ้ำโรงบ่อน มีหินงอกหินย้อยสวยงามมาก ถ้ำธารลอด มีลำธารไหลผ่านและมีน้ำตกในถ้ำด้วย ผู้สนใจต้องติดต่อเจ้าหน้าที่นำทาง สอบถามรายละเอียดเพิ่มเติมได้ที่ อุทยานแห่งชาติเขาชะเมา เขาวง ตู้ปณ.๑๑ อำเภอแกลง จังหวัดระยอง ๑๑๑๐ www.dnp.go.th E mail: Chamao_@hotmail.comโทรศัพท์ ๐ ๓๘๐๒ ๐๕๑๐, ๐ ๓๘๘๙ ๔๓๗๘

Nearby Location: ตั้งอยู่ที่ตำบลกองดิน อำเภอแกลง
Address: ตู้ปณ. 11
Region: ภาคตะวันออก
Alley: 
Road: 
Subdistrict: กระแสบน
District: แกลง
Province: ระยอง
Category: แหล่งท่องเที่ยวทางธรรมชาติ
Sub Type: ภูเขา/ธรณีสัณฐานเฉพาะ
Facilities Contact: 
Telephone: 0 3899 6202 , 091 586 2009
Email: 
Website: http://park.dnp.go.th/visitor/nationparkshow.php?PTA_CODE=1012
Facebook: 
Instagram: 
Line: 
TikTok: 
YouTube: 
Start-End: ทุกวัน 08.00 16.00 น.
Activity: 
Suitable Duration: 
Fee (TH): 40.0
Fee (TH Kid): 20.0
Fee (EN): 200.0
Fee (EN Kid): 100.0
Remark: 
Location: 12.9199442, 101.7326842
UUID: a9d24cb7-6dda-4580-9f19-5c2bdf776fb0
Created Date: 2024-09-23
Updated Date: 2024-09-23
URL: 
Published Date: 