Title: อุทยานพระบรมราชานุสรณ์ รัชกาลที่ 2 (King Rama II Memorial Park)
Content: อุทยานพระบรมราชานุสรณ์ พระบาทสมเด็จพระพุทธเลิศหล้านภาลัย หรือมีชื่อย่อว่า อุทยาน ร.2 เป็นหนึ่งในสถานที่ที่ต้องมาเมื่อมาเที่ยวที่อัมพวา อุทยาน ร.2 เป็นโครงการเฉลิมพระเกียรติพระบาทสมเด็จพระพุทธเลิศหล้านภาลัย ของ มูลนิธิพระบรมราชานุสรณ์พระบาทสมเด็จพระพุทธเลิศหล้านภาลัยในพระบรมราชูปถัมภ์ เพื่อเป็นการสนองพระมหากรุณาธิคุณที่ได้พระราชทานศิลปวัฒนธรรมอันงดงามไว้เป็นมรดกแก่ชาติ จนได้รับยกย่องให้เป็นบุคคลสำคัญของโลกจากองค์การศึกษาวิทยาศาสตร์และวัฒนธรรมแห่งสหประชาชาติ (UNESCO) ภายในอุทยานพระบรมราชานุสรณ์ มีสิ่งที่น่าสนใจได้แก่ พิพิธภัณฑ์วิถีไทยสมัยต้นกรุงรัตนโกสินทร์ ลักษณะเป็นอาคารทรงไทย 5 หลัง แบ่งออกเป็นส่วนต่างๆ 4 หลัง ดังนี้ เรือนชาย จัดแสดงเกี่ยวกับวิถีชีวิตของเด็กผู้ชายไทยในอดีต เมื่อเด็กจำเริญวัยสมควรแก่การศึกษาเล่าเรียนจะถูกส่งไปศึกษากับพระสงฆ์ตามวัด วิชาที่พระสงฆ์สอนอาจเป็นวิชาช่างศิลปะ วิชาหนังสือธรรมะ เพื่อว่าเมื่อเด็กเจริญเติบโตจะได้รับราชการเป็นขุนนาง เด็กชายเมื่อจะไปเรียนนั้น ก็จะนำกระดานชนวนและดินสอที่ทำจากหินไปด้วย เพื่อใช้หัดอ่านเขียน นอกจากนี้ยังจัดแสดงเกี่ยวกับการละเล่นสมัยโบราณ  หมากสกา  และเครื่องดนตรีไทย เรือนกลาง (เรือนประธาน) ภายในห้องแบ่งการจัดแสดงออกเป็นห้องต่างๆ อาทิ ห้องพระ ห้องนอน ห้องนวดประคบ และห้องแต่งตัว ซึ่งในห้องแต่งตัวจะจัดจำลองให้เห็นถึงวิถีชีวิตของหญิงไทยในสมัยต้นกรุงรัตนโกสินทร์ที่รู้จักการแต่งกายให้มีความงามตามลักษณะกุลสตรีไทย รู้จักดัดแปลงสิ่งที่ได้จากธรรมชาติมาปรุงเป็นเครื่องสำอางใช้ประทินผิว เช่น การปรุงเครื่องร่ำน้ำหอมนำมาประพรม ลูบไล้ผิวกายให้มีกลิ่นหอมหรือใช้แป้งร่ำ แป้งพวง ผัดผิวให้จับนวล เป็นต้น นอกจากนี้ยังจัดแสดงศิลปวัตถุสมัยต้นรัตนโกสินทร์ในยุครัชกาลที่ ๒ อย่างเช่นเครื่องถ้วยเบญจรงค์อีกด้วย เรือนหญิง จัดแสดงเกี่ยวกับวิถีชีวิตของเด็กหญิงในอดีตที่จะศึกษาเล่าเรียนวิชาการบ้านการเรือนและวิชาช่างฝีมืออยู่กับบ้าน เพื่อที่จะเตรียมตัวเป็นแม่ศรีเรือนที่ดีในอนาคต เช่น สอนวิชาการร้อยมาลัย การทำบายศรี และจัดแสดงเกี่ยวกับการเลี้ยงลูก การกล่อมลูกตามแบบโบราณ และเรือนกลางน้ำ จัดแสดงเป็นพิพิธภัณฑ์มรดกทางวัฒนธรรมอัมพวา เดิมเรือนกลางน้ำนี้ จัดเป็นหอสมุดพระพุทธเลิศหล้านภาลัย ตั้งอยู่กลางน้ำตามลักษณะหอไตร เพื่อกันปลวกมดทำลายหนังสือ ซึ่งเป็นหอสมุดแบบฉบับของไทยสมัยโบราณ เมื่อปี พ.ศ. 2530 ได้เกิดเหตุเพลิงไหม้หอสมุด จึงได้ก่อสร้างอาคารหลังใหม่แทนและให้ใช้เป็นที่ซ้อมโขนและเก็บเครื่องดนตรีไทย ต่อมาจึงจัดเป็นพิพิธภัณฑ์มรดกทางวัฒนธรรมอัมพวา จัดแสดงวิถีชีวิต ชุมชนริมน้ำ เอกลักษณ์ของอัมพวา วัด บ้าน การดนตรี อาหารและขนม วัฒนธรรมและประเพณีอัมพวา เป็นต้น นอกจากนี้ยังมีโรงละครกลางแจ้งและสวนพันธุ์ไม้ในวรรณคดีนานาชนิด ภายในสวนมีพระที่นั่งสนามจันทร์จำลองและประติมากรรมจากบทพระราชนิพนธ์ในพระบาทสมเด็จพระพุทธเลิศหล้านภาลัย และมีร้านจำหน่ายสินค้าพื้นเมือง จำหน่ายพันธุ์ไม้ อุทยาน ร.2 เป็นสถานที่ที่มีความร่มรื่น เหมาะสำหรับเข้าไปเยี่ยมชมบรรยากาศแบบไทยที่ยังคงอนุรักษ์เอาไว้

Nearby Location: ตั้งอยู่ริมแม่น้ำแม่กลอง ตำบลอัมพวา อำเภออัมพวา ใกล้วัดอัมพวาเจติยาราม
Address: 
Region: ภาคกลาง
Alley: 
Road: ประชาเศรษฐ
Subdistrict: แควอ้อม
District: อัมพวา
Province: สมุทรสงคราม
Category: แหล่งท่องเที่ยวทางประวัติศาสตร์ และวัฒนธรรม
Sub Type: พิพิธภัณฑ์
Facilities Contact: 
Telephone: 0 3475 1666
Email: 
Website: www.kingrama2found.or.th
Facebook: 
Instagram: 
Line: 
TikTok: 
YouTube: 
Start-End: ทุกวัน 08.30 16.30 น.
Activity: 
Suitable Duration: 
Fee (TH): 40.0
Fee (TH Kid): 20.0
Fee (EN): 60.0
Fee (EN Kid): 20.0
Remark: 
Location: 13.4251718, 99.95247429999999
UUID: 948d7ec6-6a6f-45ac-a43e-312534c3d7bc
Created Date: 2024-09-23
Updated Date: 2024-09-23
URL: 
Published Date: 