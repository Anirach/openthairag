Title: วัดถ้ำเชตวัน (Wat Thum Chetawan)
Content: วัดถ้ำเชตวัน   หรือ   พุทธสถานถ้ำเชตวัน   หรือที่ชาวบ้านเรียกกันว่า   วัดครูบาน้อย   1 ใน   25 Unseen New Chapters   ปักหมุดมุมใหม่ เปิดไทยมุมต่าง แคมเปญจากการท่องเที่ยวแห่งประเทศไทย (ททท.) ที่กลายเป็นจุดหมายปลายทางน่าสนใจอีกแห่งของเมืองน่าน    
 พุทธสถานถ้ำเชตวัน ตั้งอยู่ท่ามกลางหุบเขาอันเงียบสงบของอำเภอนาน้อย ซึ่งครูบาน้อยได้พัฒนาจากพื้นที่รกร้างให้กลายเป็นพุทธสถานและสถานที่ปฏิบัติธรรมอันสวยงาม จนมีคนจำนวนมากเดินทางมาปฏิบัติธรรมและท่องเที่ยวเชิงธรรมะที่นี่ 
สำหรับสิ่งน่าสนใจที่เป็นไฮไลต์อันโดดเด่นของพุทธสถานแห่งนี้ ได้แก่  
 
    พระพุทธไสยาสน์   หรือ พระนอน องค์ใหญ่ที่ประดิษฐานโดดเด่นอยู่กลางแจ้ง มีความยาว 15 เมตร ห่มเจดีย์สีทองเหลืองอร่าม ซึ่งนักท่องเที่ยวนอกจากจะมากราบสักการะแล้ว ยังนิยมมาถ่ายภาพผ่านองค์พระด้านหลังในมุมมองย้อนกลับไป มองเห็นบรรยากาศของวัดโดยมีองค์พระใหญ่เป็นฉากหน้าที่ถือเป็นอีกหนึ่งภาพจำของสถานที่แห่งนี้  
 
    พระวิหาร   งดงามสมส่วนด้วยงานพุทธศิลป์แบบล้านนา ภายในประดิษฐานพระพุทธรูปปางมารวิชัยองค์ใหญ่ ให้กราบสักการะ  
  ถ้ำโถง   มีทางเดินบันไดนาคทอดยาวนำเดินขึ้นสู่ถ้ำ ภายในมีพระพุทธรูป พระนอน พระทันใจ เจดีย์ รอยพระพุทธบาท และแผ่นศิลาจารึกบอกเล่าเรื่องราวการสร้างวัด (ด้วยอักขระล้านนา) นอกจากนี้บนนี้ยังเป็นจุดชมวิวบริเวณโดยรอบที่สวยงามอีกจุดหนึ่งของวัด  
 
  ถ้ำครูบาน้อย   ตั้งอยู่ใกล้ ๆ กับ บันไดนาค เป็นสถานที่ปลีกวิเวกปฏิบัติธรรมของครูบาน้อย ปัจจุบันประดิษฐานองค์พระพุทธรูปท่ามกลางบรรยากาศสงบเปี่ยมศรัทธา  
    พิพิธภัณฑ์ถ้ำเชตวัน   เป็นอาคารสถาปัตยกรรมสไตล์ล้านนาประยุกต์หลังงาม ภายในเก็บรวบรวมและจัดแสดงศิลปวัตถุเก่าแก่ ๆ ต่าง ๆ อาทิ เครื่องเบญจรงค์ เครื่องเงิน อาวุธโบราณ ธนบัตรเก่า เป็นต้น  
 
    พระธาตุอินทร์แขวนจำลอง   เป็นหินเทินธรรมชาติที่มีการทาสีทองเหลืองอร่าม มีเจดีย์อยู่ด้านบนลักษณะเดียวกับพระธาตุอินทร์แขวนที่ประเทศเมียนมา ท่ามกลางบรรยากาศของหน้าผาป่าไม้อันร่มรื่น 
นอกจากนี้พุทธสถานถ้ำเชตวัน ยังมีสิ่งน่าสนใจอื่น ๆ อีก อาทิ พระหยกขาว ศาลาหลวง หอกลอง หอหลวงเทวดา และเทพทันใจ เป็นต้น

Nearby Location: 
Address: 
Region: ภาคเหนือ
Alley: 
Road: 
Subdistrict: สันทะ
District: นาน้อย
Province: น่าน
Category: แหล่งท่องเที่ยวทางประวัติศาสตร์ และวัฒนธรรม
Sub Type: ศาสนสถาน (วัด/โบสถ์/มัสยิด ฯลฯ)
Facilities Contact: 
Telephone: 065431126, 0927547667
Email: 
Website: 
Facebook: 
Instagram: 
Line: 
TikTok: 
YouTube: 
Start-End: 
Activity: 
Suitable Duration: 
Fee (TH): 
Fee (TH Kid): 
Fee (EN): 
Fee (EN Kid): 
Remark: 
Location: 18.2727996, 100.5781288
UUID: 9d009494-ba72-4e8f-9cfd-8f36a9f8ed89
Created Date: 2024-09-23
Updated Date: 2024-09-23
URL: 
Published Date: 