Title: พิพิธภัณฑ์สิรินธร (Sirindhorn Museum)
Content: พิพิธภัณฑ์สิรินธร  เมื่อปี พ.ศ. ๒๕๑๓ พระครูวิจิตรสหัสคุณ เจ้าอาวาสวัดสักกะวัน ได้พบกระดูกชิ้นใหญ่ในบริเวณวัดสักกะวันและได้นำมาเก็บรักษาไว้ จนปี พ.ศ. ๒๕๒๑  นายวราวุธ  สุธีธร  นักธรณีวิทยาและคณะจากกรมทรัพยากรธรณีได้เดินทางมาสำรวจธรณีวิทยาบริเวณนี้ และพบว่ากระดูกดังกล่าวเป็นซากฟอสซิลกระดูกไดโนเสาร์ ต่อมาในปี พ.ศ. ๒๕๒๓ คณะสำรวจธรณีวิทยาไทย ฝรั่งเศสได้นำกระดูกเหล่านั้นจำนวน ๓ ท่อน  ไปศึกษาพบว่าเป็นส่วนกระดูกขาหน้าของไดโนเสาร์ซอโรพอด (Sauropod)  จนกระทั่งปี พ.ศ. ๒๕๓๗ จึงได้สำรวจขุดค้นและอนุรักษ์อย่างเป็นระบบ  แล้วเสร็จในปี พ.ศ. ๒๕๓๘  พบซากไดโนเสาร์จำนวนมากในชั้นหินเสาร์ขัวยุคครีเตเซียสตอนต้น อายุประมาณ ๑๓๐ ล้านปี แหล่งขุดค้นแห่งนี้พบกระดูกไดโนเสาร์ชนิดกินพืชจำนวนมากกว่า ๗๐๐ ชิ้น สันนิษฐานว่าน่าจะเป็นชิ้นส่วนของไดโนเสาร์กินพืชอย่างน้อย  ๗ ตัว  โดยซากไดโนเสาร์ที่สมบูรณ์ที่สุดเป็นของ ภูเวียงโกซอรัส  สิรินธรเน่ (Phuwiangosaurus sirindhornae) โดยที่กระดูกยังคงเรียงรายต่อกันอยู่ในสภาพนอนคว่ำ  กระดูกสันหลังตั้งขึ้น  มีซี่โครงออกสองข้างลำตัว  กระดูกสะโพกทุกชิ้นอยู่ในตำแหน่งเดิม  กระดูกหางเรียงม้วนเป็นวงกลมพาดขึ้นไปกลางหลังและยาวต่อไปจนกระทั่งถึงปลายหาง  แต่ขาท่อนหลัง  ขาหน้าข้างขวา  คอ  และส่วนหัวหลุดกระจายออกไป
จากการค้นพบครั้งสำคัญนี้  กรมทรัพยากรธรณีจึงได้ก่อสร้างอาคารครอบแหล่งขุดค้นไว้  เพื่อเป็นแหล่งศึกษาเรียนรู้และแหล่งข้อมูลทางวิชาการด้านบรรพชีวินวิทยาของไทย  และนำไปสู่การสร้างพิพิธภัณฑ์ไดโนเสาร์ภูกุ้มข้าว  จนแล้วเสร็จในปี พ.ศ. ๒๕๔๙  โดยสมเด็จพระเทพรัตนราชสุดาฯ สยามบรมราชกุมารี  ทรงมีพระมหากรุณาธิคุณพระราชทานนาม “สิรินธร”  เป็นชื่อพิพิธภัณฑ์เมื่อวันที่  ๑๒  ตุลาคม  ๒๕๔๙  พิพิธภัณฑ์ไดโนเสาร์ภูกุ้มข้าวจึงได้เปลี่ยนชื่อเป็น “พิพิธภัณฑ์สิรินธร” นับแต่นั้นเป็นต้นมา  ทำการทดลองเปิดให้บริการตั้งแต่วันที่  ๗  เมษายน  ๒๕๕๐  และเปิดอย่างเป็นทางการเมื่อวันที่  ๙  ธันวาคม  ๒๕๕๑  โดยสมเด็จพระเทพรัตนราชสุดา ฯ สยามบรมราชกุมารี  เสด็จพระราชดำเนินเป็นองค์ประธานในพิธีเปิด  
ภายในอาคารพิพิธภัณฑ์สิรินธร  แบ่งการจัดแสดงออกเป็น  ๘  โซน  ได้แก่  โซนที่ ๑  กำเนิดโลกและจักรวาล  โซนที่ ๒  กำเนิดสิ่งมีชีวิต  โซนที่ ๓  มหายุคพาลีโอโซอิก (วิวัฒนาการของสิ่งมีชีวิตโบราณ)  โซนที่ ๔ มหายุคมีโซโซอิก  (โลกแห่งสัตว์เลื้อยคลานและไดโนเสาร์)  แบ่งโซนย่อยจัดแสดงเรื่องราวไดโนเสาร์ไทย  โซนที่ ๕  วิถีชีวิตไดโนเสาร์  โซนที่ ๖  ปริศนาการสูญพันธุ์  และคืนชีวิตให้ไดโนเสาร์  โซนที่ ๗ มหายุคซีโนโซอิก (มหายุคแห่งสัตว์เลี้ยงลูกด้วยนม)  และ โซนที่ ๘  เรื่องราวของมนุษย์  นอกจากนี้ยังสามารถชมหลุมขุดค้นซึ่งมีซากฟอสซิลจริงที่ขุดค้นพบเป็นครั้งแรกในบริเวณภูกุ้มข้าวได้อีกด้วย
พิพิธภัณฑ์สิรินธร

Nearby Location: อยู่บริเวณเชิงเขาภูกุ้มข้าว วัดสักกะวัน ตรงข้างโรงเรียนสหัสขันธ์ศึกษา
Address: 200 หมู่ 11
Region: ภาคตะวันออกเฉียงเหนือ
Alley: 
Road: 
Subdistrict: 
District: สหัสขันธ์
Province: กาฬสินธุ์
Category: แหล่งท่องเที่ยวทางประวัติศาสตร์ และวัฒนธรรม
Sub Type: พิพิธภัณฑ์
Facilities Contact: 
Telephone: 0 4387 1014, 0 4387 1013 
Email: SDMK@DMR.MAIL.GO.TH
Website: www.sdm.dmr.go.th/website    www.facebook.com/sirindhorn.museum
Facebook: 
Instagram: 
Line: 
TikTok: 
YouTube: 
Start-End: เปิดให้บริการทุกวันอังคาร – วันอาทิตย์  หยุดทุกวันจันทร์  ยกเว้นวันจันทร์ที่ตรงกับวันหยุดนักขัตฤกษ์เปิดให้บริการตามปกติ  
ตั้งแต่เวลา  09.30 น. – 16.30 น.
Activity: 
Suitable Duration: 
Fee (TH): 40.0
Fee (TH Kid): 10.0
Fee (EN): 100.0
Fee (EN Kid): 50.0
Remark: 
Location: 16.693347369309123, 103.52412895501915
UUID: ec7212dc-c08b-4182-86e5-68662ed7d2e4
Created Date: 2024-09-23
Updated Date: 2024-09-23
URL: 
Published Date: 