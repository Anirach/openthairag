Title: ศูนย์วัฒนธรรมผู้ไทเรณูนคร (Phuthai Renu Cultural Center)
Content: เรณูนคร เป็นถิ่นที่อยู่ของชาวผู้ไทย ซึ่งยังคงรักษาขนบธรรมเนียมประเพณีท้องถิ่นไว้เป็นอย่างดี เช่น ธรรมเนียมการต้อนรับด้วยการบายศรีสู่ขวัญ การเลี้ยงอาหารแบบพาแลง การชวนดูดอุ (ชวนกันไปดื่มเหล้าหมักที่อยู่ในไห) การฟ้อนรำผู้ไทย นอกจากนี้ ยังมีร้านจำหน่ายสินค้าพื้นเมืองและของที่ระลึกต่าง ๆ อีกมากมาย โดยเฉพาะบริเวณวัดพระธาตุเรณูและตลาดอำเภอเรณูนคร การฟ้อนรำผู้ไทย เป็นการแสดงศิลปะและวัฒนธรรมแบบพื้นเมืองอย่างหนึ่งที่ได้รับการถ่ายทอดมาจากบรรพบุรุษของชาวผู้ไทย ในสมัยก่อนเรียกการฟ้อนรำแบบนี้ว่า  ฟ้อนละครไทย  เป็นการแสดงออกให้เห็นถึงความสามัคคีในหมู่คณะ โดยการจับกลุ่มเล่นฟ้อนรำอย่างสนุกสนานในเดือนห้าและเดือนหก ซึ่งตรงกับช่วงจัดงานประเพณีบุญบั้งไฟและการเฉลิมฉลองเพื่อนมัสการองค์พระธาตุเรณู เป็นการฟ้อนรำตามความชำนาญของแต่ละบุคคล ไม่เน้นความเป็นระเบียบหรือความพร้อมเพรียงกัน แต่เน้นลีลาท่าฟ้อนรำต่าง ๆ ส่วนมากเป็นผู้ชายล้วน จับกลุ่มฟ้อนรำกันเพื่ออวดสาว ๆ แต่ปัจจุบันเป็นการฟ้อนรำของหญิงชายคู่กัน โดยยึดการรำแบบดั้งเดิมเป็นหลัก ถือได้ว่าการฟ้อนผู้ไทยเป็นการฟ้อนที่เป็นสัญลักษณ์ของจังหวัดนครพนม การแต่งกายของชาวผู้ไทยเรณูนคร ฝ่ายชาย จะนุ่งกางเกงขาก๊วย สวมเสื้อสีน้ำเงิน คอตั้งขลิบแดง กระดุมเงิน มีผ้าขาวม้าไหมมัดเอว สวมสายสร้อยเงิน กำไลข้อเท้าทำด้วยเงิน ประหน้าด้วยแป้งขาว มีดอกไม้ทัดหู ฝ่ายหญิง นั้นนุ่งผ้าซิ่นและสวมเสื้อแขนกระบอกสีน้ำเงินขลิบแดง ประดับด้วยกระดุมเงิน พาดสไบสีขาวที่ไหล่ซ้ายและติดเข็มกลัดเป็นดอกไม้สีแดง สวมสร้อยคอ กำไลข้อมือและข้อเท้าหรือทำด้วยทองหรือเงินตามควรแก่ฐานะของตน เกล้าผม มีดอกไม้สีขาวประดับผม ปัจจุบัน สามารถชมการแสดงฟ้อนรำผู้ไทยและการแต่งกายผู้ไทยแบบเต็มยศได้ในงานเทศกาลต่าง ๆ ของจังหวัดนครพนม เช่น เทศกาลสงกรานต์ ประเพณีไหลเรือไฟ งานธาตุวันเพ็ญเดือนสาม และการต้อนรับแขกผู้ใหญ่ของจังหวัด เป็นต้น

Nearby Location: อยู่ในวัดพระธาตุเรณู ตำบลเรณู อำเภอเรณูนคร
Address: 
Region: ภาคตะวันออกเฉียงเหนือ
Alley: 
Road: 
Subdistrict: โคกหินแฮ่
District: เรณูนคร
Province: นครพนม
Category: แหล่งท่องเที่ยวทางประวัติศาสตร์ และวัฒนธรรม
Sub Type: ศูนย์วัฒนธรรม
Facilities Contact: 
Telephone: 0 4257 9239 
Email: 
Website: www.tessabanrenu.go.th/index.php
Facebook: 
Instagram: 
Line: 
TikTok: 
YouTube: 
Start-End: ทุกวัน 08.30  16.30 น.
Activity: 
Suitable Duration: 
Fee (TH): 0.0
Fee (TH Kid): 0.0
Fee (EN): 0.0
Fee (EN Kid): 0.0
Remark: 
Location: 16.9473485, 104.7162621
UUID: a63fdfdc-0b2f-40cd-9da9-117969a1aaa5
Created Date: 2024-09-23
Updated Date: 2024-09-23
URL: 
Published Date: 